<DOC>
<DOCNO>..Data\061\051</DOCNO>
<FROM>w7d561qr33@061jijs0.net</FROM>
<TO>9sb2hpfx7t@a9hj.edu.cn</TO>
<SUBJECT>Re: 有mm让我送戒指，怎么办</SUBJECT>
<TEXT>
幽梦新影
郑逸梅
▲壮士跨马，逸士骑驴。
▲读《离骚经》宜于茶余，诵《剑侠传》宜于酒后。
▲坐花茵，枕琴囊，嗽清泉，啖松实，仙乎仙乎！
▲愁无可遣，遣之于诗，遣之于酒。恨无可语，语之于月，语之于蛩。
▲文人如范仲淹，始足以讲武；武将如岳鹏举，始足以谈文。
▲胸中一团浩荡之气，不能发之于文，亦当挥之以剑。
▲喜读书者不得书读，喜饮酒者不得酒饮，喜游山水者不得山水游，最为恨事
。
▲野客狎鸥，逸士放鹤。
▲天下不平之气，托之于雷；人有不平事，托之于剑。
▲一琴一剑，抒我怨愤；一灯一影，伴我凄清。
▲铅刀虽钝，然鲜挫折。
▲大英雄不怕死，亦不轻生；大丈夫不随世浮沉，亦不矫情立异。
▲贫时不忘富，自无谄容；富时不忘贫，自无骄态。
▲一喜一怒，最足见人之真。
▲马嘶西风，剑鸣鞘匣，雄心一起，便绕走通宵，不能成寐。
▲世有大年，岂必常服补剂；天生名将，不关多读兵书。
▲冷眼以观世，虚心以读书。
▲濯垢易，涤耻难。
▲世间最丑之事，莫若攀龙附凤。
▲英雄好杀，不杀人之所不忍杀者，好杀人之所不敢杀者；文人好骂，不骂人
之所不忍骂者，好骂人之所不敢骂者。
▲人不可不有月下谈禅之逸致，亦不可不有花前说剑之豪情。
▲天下惟善读书者，不负花月，不脱酒盏，不离山水，不绝美人。
南人失之柔，不可不睹黄河之奔腾；北人失之亢，不可不见吴山之秀美。
</TEXT>
</DOC>

